<!DOCTYPE html><html><body>
<h1>6.—NA MAChTÍRÍ AGUS NA CAOÍRE.</h1>

<p>
Bhíodar na machtírí agus na caoíre abhfad i gcogadh le chéile. Fé dheire d’iaradar sos cómhraic ar a chéile le h-ionchas go ndéanfí síothcháin. Dob’ éigean géill do thabhairt ó gach taobh go ndéanfí an sos comhraic do sheasamh. Dúbhradar na machtírí, na caoíre do thabhairt na ngadhar uatha, agus go tabharfidís féin a gcoileáin uatha. Do deineadh mar sin.</p><p>
</p><p>
Ar ball, nuair chonacadar na coileáin na caoíre ’na dtímpal agus gan tuairisg ar a máithreachaibh fein, chromadar ar ghlamuíol agus ar ghol go truaghmhéileach. D’airigh na máithreacha gol na gcoileán. “O!” ar siad, “táid na caoíre úd ag marbhadh ár gcoileán! Tá an sos cómhraic briste!” Agus siúd ameasg na gcaorach iad, ’ghá marbhadh agus ’ghá n-ithe, mar ní raibh aon ghadhar anois ag na caoíre bochta.</p><p>
</p><p>
<h2>An Múineadh.</h2>
</p><p>
</p><p>
Glac cómhairle ód’ namhaid—acht féuch nách cómhairle ar mhaithe leis féin í.</p>
  </body></html>