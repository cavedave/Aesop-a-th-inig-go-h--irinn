<!DOCTYPE html><html><body>
<h1>1.—AN FROG AGUS AN MADA RUADH</h1><p>
</p><p>
Tháinig frog mór buidhe-bhreac ainíos as an loch agus do shuigh sé ar an bport agus chuir sé fógra amach, ’ghá rádh gur bh’árd-liagh é agus go raibh leigheas gach galair aige. Thánadar na h-ainmhighthe go léir fá dhéin an leighis. Bhí an mada ruadh ann. D’fheuch sé ar an bhfrog. Nuair chonaic sé an t-ainmhíghe beag suarach do chuir sé drangháire as.</p><p>
</p><p>
“Airiú greadadh chúgat!” ar seisean, “má tá an t-eólus úd go léir agat fé mar fhógrais dúinn, nách mór an iongna ná h-imirean tu beagán dé ar do chorpáinín féin. Ní’l aoinne anso indiú is mí-chúmtha ’ná thu. Agus cheapfá a chur ’na luighe orainn go bhfuilir ábalta ar ár ngearánta go léir do leigheas. Thuit tonóisg beag amach dómh-sa agus baineadh an t-earball díom. Cheapas, nuair airígheas an fhógairt seo uait-se, go mb’fhéidir go gcurfá earball i n’ inead orm. Ní fheicim, ámh, go bhfuil earball ort féin. Preit! a dhuine, cá bh’fhios dod’ leithéid-se cad a bhainean le h-earball!” Agus thug sé a chúl air go mí-cheadtach agus d’imthigh sé. Do lean an chuid eile é agus iad go bréan díobh féin.</p><p>
</p><h2>
An Múineadh.</h2><p>
</p><p>
An t-é ná féadan a ghnó féin do dhéanamh is deacair a rádh go bhféadfaidh sé gnó an fhir thall do dhéanamh.</p><p>
</p><p>
“Do ghnó féin déin, a dhuine,</p><p>
Ná bac mo ghnó; ná mise.</p>
  </body></html>