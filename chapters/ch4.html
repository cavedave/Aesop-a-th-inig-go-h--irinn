<!DOCTYPE html><html><body>

<h1>4.—AN FhUISEÓG AGUS A H-ÁL.</h1><p>
Bhí fuiseóg agus nead aici i ngort. D’imthígheadh sí amach gach lá ag soláthar do’n ál bheag abhí sa nid aici. Lá d’á raibh sí amuich tháinig fear an ghuirt agus a mhac agus d’airig na h-éin bheaga ag caint iad. “Ar airíghis, a mhic ó,” arsan fear, “tá an gort so aibig. Ní foláir é bhaint. Imthig agus bailig na cómharsain agus bídís anso agat ar maidin amárach go mbaineam é.”</p><p>
</p><p>
Nuair tháinig an fhuiseóg abhaile d’inis na h-éin bheaga dhí cad dúbhairt an fear, “agus cad dhéanfam!” ar siad. “Marbhóchar sinn!”</p><p>
</p><p>
“Ní baoghal daoibh,” ar sise. D’imthigh sí lá’r na mhárach ag soláthar mar an gcéadna.</p><p>
</p><p>
Tháinig an fear agus a mhac chum an arbhair do bhaint acht níor tháinig aon chómharsa, agus nuair ná táinig aon chongnamh níor dheineadar aon obair. D’fhanadar go h-eadartha ag feitheamh. Ansan dúbhairt an t-athair:—</p><p>
</p><p>
“Is beag an tairbhe bheith ag feiteamh leó so,” ar seisean.</p><p>
</p><p>
“Imthigh ag triall ar ár ndaoíne muínteartha agus bídís anso agat ar maidin go mbaineam an pháirc seo.”</p><p>
</p><p>
Tháinig an fhuiseóg abhaile agus d’inis na h-éin bheaga an chaint sin dí, agus sgeón ionta. “Glacaig bhúr suaimhneas,” ar sise. “Ní’l baoghal orainn.”</p><p>
</p><p>
D’imthigh sí airís ar maidin ag soláthar. Tháinig an fear agus a mhac, acht níor tháinig aon duine muínteartha. D’fhan an bheirt ag feitheamh go h-eadartha agus ’na dhiaigh.</p><p>
</p><p>
Ansan do labhair an t-athair. “Is amhlaidh mar atá an sgeul, a mhic ó,” ar seisean, “caithfam féin an obair do dhéanamh. Dá dtosnuíghmís ar maidin indé bhéadh a fhormhór déanta againn um an dtaca so. Acht is fearr déanaighe ’ná ró dhéanaighe. Téanam abhaile anois go ragham a chodla i n-am agus béam anso ar eirghe laé ar maidin agus bainfam féin an gort.”</p><p>
</p><p>
Tháinig an fhuiseóg abhaile. “Cad dúbhradh indiu?” ar sise.</p><p>
</p><p>
“Dúbhairt an fear,” ar siad, “go mbéadh sé féin agus a mhac anso ar eirghe laé ar maidin agus go mbainfidís féin an gort.”</p><p>
</p><p>
“Ambasa, a chlann ó,” ar sise, “ní foláir dúinn bheith ag gluaiseacht. Bainfar an gort amárach.”</p><p>
</p><p>
<h2>An Múineadh.</h2>
</p><p>
</p><p>
An t-é bhéidh ag brath ar an bhfear thall chum a ghnótha dhéanamh, béidh an gnó gan déanamh aige.</p>
  </body></html>